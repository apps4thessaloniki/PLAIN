PLAIN
=====
Σχετικά με το παιχνίδι :  “O Άργος τό ‘σκασε… στη Θεσσαλονίκη” 


Τι είναι; 

Ένα κυνήγι θησαυρού για όλη την οικογένεια, κατάλληλο ακόμη και για παιδιά με ειδικές εκπαιδευτικές ανάγκες!  Αναζητώντας τον Άργο στη θεσσαλονίκη φτιάχνουμε ομάδες για να λύσουμε προβλήματα και γρίφους, ανακαλύπτουμε τα μνημεία και την ιστορία της πόλης.


Η εξαφάνιση του Άργου και η αναζήτησή του στην πόλη...

Μιαν ηλιόλουστη μέρα, μικρή Άρτεμις, ο Φοίβος, η μαμά τους και, φυσικά, ο σκύλος τους ο Άργος, θα ξεκινήσουν ανυποψίαστοι την περιπέτειά τους στο ζωολογικό κήπο της Θεσσαλονίκης. Σύντομα θα συνειδητοποιήσουν πως ... “κάποιος”  από αυτούς  θα προτιμήσει  να κάνει τη δική του αύτονομη περιήγηση στην πόλη, μια και έχει πολλά να μυρίσει και να γευτεί! Με τα χνουδωτά αυτιά του να ανεμίζουν έχει ήδη αφήσει πίσω το λουρί του. ..για να ανακαλύψει την όμορφη Θεσσαλονίκη!  
Για καλή μας τύχη, ο Άργος αφήνει πίσω του ίχνη με τη μορφή κωδικοποιημένων γρίφων, οι οποίοι είναι επιμελώς κρυμμένοι σε ορισμένα από τα πιο σημαντικά μνημεία της πόλης, προσκαλώντας μικρούς και μεγάλους σε ένα διασκεδαστικό και ξεχωριστό κυνήγι θησαυρού!

Ποιός θα ανακαλύψει πρώτος τα σημεία που δείχνουν οι εικόνες και θα βρει τί λείπει στο κέντρο τους; 
Μήπως αυτό που λείπει, είναι και η κρυψώνα που άφησε το παιχνιδιάρικο σκυλάκι μας το μήνυμά του; Μπορεί να μην είναι μπουκάλι, αλλά και το αυτοκόλλητο με ένα QR code κάνει μια χαρά!  
Για να βρείτε το γρίφο που θα σας οδηγήσει στην επόμενη κρυψώνα, δεν έχετε παρά να σκανάρετε το QR code με το κινητό σας!
Κι αν είναι ακόμα εκεί γύρω; Τί θα σκεφτούν η Άρτεμις και ο Φοίβος για να τον ξετρυπώσουν και ποιές από τις μεθόδους τους θα φέρουν άραγε το επιθυμητό αποτέλεσμα; Ας τους ακολουθήσουμε και σύντομα θα μάθουμε!

Το μόνο που χρειάζεται γι’αυτό το παιχνίδι είναι μπόλικο κέφι και καλή διάθεση για να βάλουμε το μυαλό και το σώμα μας να δουλέψουν όσο το δυνατόν πιο γρήγορα κι αποτελεσματικά! Παίρνουμε τα πόδια μας ή τα ποδήλατα, ακόμη και τα αυτοκίνητά μας και γνωρίζουμε καλύτερα την ιστορία και τις μυστικές γωνιές της Θεσσαλονίκης!! Μη διστάζετε, το παιχνίδι είναι για όλους Φτιάξτε περισσότερες από 1 ομάδες και διαγωνισείτε ποιά θα βρει πρώτη τον Άργο στην πόλη!

Ο ζωηρός μας Άργος θα μας περιμένει στην τελική του κρυψώνα μ’ένα μικρό δωράκι κι ένα... συγχαρητήριο .“ΓΟΥΦ”!!

Γιατί ένα ακόμη παιχνίδι;

Ο Άργος το έσκασε στη θεσσαλονίκη σχεδιάστηκε για να συμπεριλάβει στο παιχνίδι παιδιά με ειδικές εκπαιδευτικές ανάγκες και να δώσει στις οικογένειες των παιδιών αυτών την ευκαιρία να προετοιμάσουν τις επισκέψεις των παιδιών τους στα μνημεία της Θεσσαλονίκης. Τα παιδιά με ειδικές εκπαιδευτικές ανάγκες είναι σημαντικό να γνωρίζουν πού πρόκειται να περιηγηθούν και να είναι κατάλληλα προετοιμασμένα ώστε να κερδίσουν όσο γίνεται περισσότερες μαθησιακές εμπειρίες με την επίσκεψή τους! 
Με αφορμή την ανάγκη αυτή η ομάδα PLAIN σχεδίασε το “Ο Άργος τό ‘σκασε… στην Θεσσαλονίκη” που προκαλλεί τις οικογένειες να σηκωθούν από τον καναπέ τους, να περιηγηθούν στα μνημεία και να αναζητήσουν τους κρυμμένους γρίφους που αφήνει πίσω του ο Άργος μέχρι να οδηγηθούν στην ανακάλυψή του!

Επιπλέον, το παιχνίδι αυτό παρέχει μια ακόμη δυνατότητα στους γονείς! Να διερευνήσουν με ποιο τρόπο σκέφτονται τα παιδιά τους, ποιες στρατηγικές επιλέγουν και ποιες μεθόδους χρησιμοποποιούν όταν επεξεργάζονται γνωστικά έργα.   Η διερεύνηση αυτή προϋποθέτει την άδεια του γονιού, ο οποίος μπορεί να έχει στη συνέχεια πρόσβαση στα αποτελέσματα της διερεύνησης. Η δυνατότητα διερεύνησης του τρόπου σκέψης των παιδιών ενεργοποιείται με τη δήλωση συμμετοχής στην έρευνα μέσω του παιχνιδιού. 

Το παιχνίδι μπορεί επιπλεόν, να έχει εφαρμογή στην εκπαίδευση και να αξιοποιηθεί για την προετοιμασία και την κινητοποίηση των μαθητών συμπεριλαμβανομένων και αυτών με ειδικές εκπαιδευτικές ανάγκες πριν από κάθε επίσκεψη του σχολείου στα μνημεία της θεσσαλονίκης. Μπορεί ακόμη να συνοδεύει κάθε επισκέπτη της πόλης που αγαπά την περιπέτεια μαζί με τα παιδιά του!

Ποιοι σχεδίασαν το παιχνίδι;

Η ομάδα PLAIN, που αποτελεί το ακρωνύμιο των αγγλικών λέξεων PLAY, LEARN, ASSESS και INCLUDE! 

Βασικό χαρακτηριστικό της ομάδας PLAIN είναι η διεπιστημονικότητα που την διακρίνει. Λαμβάνοντας υπόψιν την έλλειψη ψηφιακών παιχνιδιών, φτιαγμένων για παιδιά με ειδικές εκπαιδευτικές ανάγκες, μια ομάδα φίλων και συνεργατών δημιούργησαν την ομάδα PLAIN. Με το παιχνίδι τους “Ο Άργος τό ‘σκασε… στη Θεσσαλονίκη” στοχεύουν να δημιουργήσουν τις κατάλληλες προϋποθέσεις για ψυχαγωγεία, τη μάθηση και τη συνεργασία όλης της οικογένειας. 

Η ομάδα PLAIN συγκροτείται από μηχανικούς, προγραμματιστές ηλεκτρονικών υπολογιστών, ειδικούς παιδαγωγούς και μια ζωγράφο.
Ο Απόστολος Σιώκας είναι τελειόφοιτος πληροφορικής του American College of Thessaloniki (ACT). Η Άλκηστις Καρούλη είναι τελειόφοιτος της Σχολής Καλών Τεχνών του Αριστοτέλειου Πανεπιστημίου Θεσσαλονίκης (ΑΠΘ). Η Τζούλια Σασών είναι εκπαιδευτικός με εξειδίκευση σε ειδικές εκπαιδευτικές ανάγκες και μεταπτυχιακό στην ειδική αγωγή. Η Δρ. Ανδρομάχη Νάνου είναι ειδική παιδαγωγός με εξειδίκευση στην αξιολόγηση παιδιών με ειδικές εκπαιδευτικές ανάγκες στο Α΄ΚΕΔΔΥ Θεσσαλονίκης και πρόεδρος του Διεπιστημονικού Δικτύου Ειδικής & Διαπολιτισμικής Aγωγής, INCLUDE.  Ο Δρ. Αλέξανδρος Αστάρας είναι ηλεκτρολόγος και βιοϊατρικός μηχανικός στα τμήματα πληροφορικής του ACT και Ιατρικής του ΑΠΘ.


ΠΡΟΓΡΑΜΜΑΤΙΣΜΟΣ
Απόστoλoς Σιώκας

ΣΚΙΤΣΑ
Άλκηστις Καρούλη


ΠΡΟΣΑΡΜΟΓΗ ΓΙΑ ΕΙΔΙΚΕΣ ΕΚΠΑΙΔΕΥΤΙΚΕΣ ΑΝΑΓΚΕΣ
Ανδρομάχη Νάνου
Τζούλια Σασών

ΑΛΓΟΡΙΘΜΟΙ ΕΠΕΞΕΡΓΑΣΙΑΣ ΑΠΟΦΑΣΕΩΝ ΧΡΗΣΤΗ
Αλέξανδρος Αστάρας
Ανδρομάχη Νάνου, 
Τζούλια Σασών

ΓΡΙΦΟΙ
 Αλέξανδρος Αστάρας, 
Ανδρομάχη Νάνου, 
Τζούλια Σασών

ΣΧΕΔΙΑΣΜΟΣ ΠΑΙΧΝΙΔΙΟΥ
Αλέξανδρος Αστάρας,
Άλκηστις Καρούλη 
Ανδρομάχη Νάνου, 
Τζούλια Σασών,
Απόστολος Σιώκας


ΔΑΝΕΙΣΑΝ ΤΗ ΦΩΝΗ ΤΟΥΣ ΚΑΙ ΤΟΥΣ ΕΥΧΑΡΙΣΤΟΥΜΕ
Ιάσονας Αστάρας
Αλέξανδρος Μαιστρέλλης
Άρτεμις Μαϊστρέλλη
Παναγιώτης Καρτσίδης
Βασίλης Κεμανετζής
Χριστίνα Κεμανετζή
